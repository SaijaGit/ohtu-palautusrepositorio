## Viikko 7, tehtävä 5: Vaihtoehtoinen tehtävä

### Referaatti kandityölle Kenny Heinonen: [Ohjelmistoala ja ryhmätyöskentely](https://www.cs.helsinki.fi/u/mluukkai/ohtu/heinononen-kandi.pdf), 2013

Ryhmätyöllä on suuri merkitys ohjelmistokehityksessä, erityisesti silloin kun käytetään ketteriä prosessimalleja, jotka edellyttävät tiimeiltä hyvää kommunikaatiota ja itseorganisoituvuutta.
Ketterät mallit, kuten esimerkiksi Scrum, sisältävät erilaisia käytäntöjä, joiden on tarkoitus auttaa tiimiä toimimaan tehokkaasti. 

Näitä ovat suunnittelu- ja viikkopalaverit, sekä erityisesti retrospektiivi, jossa tiimin jäsenet saavat kertoa mielipiteensä työskentelyn sujumisesta ja esittää parannusehdotuksia jatkoa varten. 
Toinen ketterä menetelmä Extreme Programming (XP) suosittelee käyttämään kehitystyössä pariohjelmointia, joka sekä auttaa parantamaan koodin laatua, että tukee ohjelmoijien oppimista ja ryhmätyöskentelyä.

Ohjelmointitiimin ryhmätyöskentelyn onnistuminen riippuu paitsi jäsenten taidoista, myös heidän persoonallisuuksistaan. 
Vaikka ryhmätyötaitoja voidaan harjoitella ja parantaa, tietyt luonteenpiirteet vaikuttavat siihen, kuinka hyvin henkilö toimii ryhmässä. 
Esimerkiksi henkilön sosiaalisuus, avoimuus ja avuliaisuus edesauttavat ryhmässä toimimista, kun taas kielteisyys tai muiden väheksyntä ovat haitaksi. 
Erilaiset luonteenpiirteet ovat kuitenkin hyödyllisiä ohjelmistotuotannon eri vaiheissa, ja lisäksi henkilön suoriutumiseen vaikuttaa myös hänen tekninen osaamisensa.
